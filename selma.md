---
layout: article
title: Gösta Berlings saga
date: 2019-04-16
---

Selma levde och verkade i värmland på 1800-talen. Det var nice!
Den här artikeln har inte någon författare men ett datum.

## 1. Vägen från Mårbacka
Selma Lagerlöf föddes år 1858 och växte upp i Värmland på gården Mårbacka. Mårbacka framstår i de minnesbilder Lagerlöf publicerat närmast som en mytisk plats fylld av lek och glädje. Det är uppenbart att den etablerade författaren valt att ge en ljus bild av sin barndom, dels i kortare texter men också i tre självbiografiska böcker som tillkom mot slutet av hennes liv. I den första, Mårbacka (1922) står gården och släkten i fokus, men mer och mer blir fadern den centrala gestalten. Genom sin charm och sin förkärlek för lek och fest gör han livet glatt. Han är sina döttrars bästa vän och lekkamrat. Lagerlöf beskriver i detta äreminne över fadern hans bästa sidor, hans nyskapande projekt och hur hans födelsedag, den 17 augusti, växer ut till något av en folkfest med lustiga upptåg men också med inslag av djup samhörighet och lycka. I Ett barns memoarer (1930) får vi följa hur barnet Selma börjar frigöra sig som en egen individ. Distansen till den älskade fadern ökar. Han blir sig aldrig lik efter en allvarlig sjukdom som drabbar honom då hon är tio år. Selma värld vidgas ytterligare när hon som fjortonåring för andra gången är i Stockholm för att gå i gymnastik för sitt dåliga ben. Hennes upplevelser under den våren, 1873, är ramen i Dagbok för Selma Ottilia Lovisa Lagerlöf (1932). Fiktionen är att Selma får en dagbok och börjar skriva. Mer än de andra delarna är detta en metatext där den åldrade författarinnan ser tillbaka på sitt skrivande. Bokens Selma ser sig som två flickor, en snäll och anpassad, och en som förvandlats till en avvikare, ett troll.

En delvis annan uppfattning om Selma Lagerlöfs uppväxt och hennes väg till sitt författarskap kan man få genom att studera de efterlämnade opublicerade manuskript av Lagerlöf som finns i Kungliga biblioteket (KB). I det skrivande som föregick debuten med Gösta Berlings saga (1891) kan man följa hur en författare med en alldeles egen djärv berättarröst blir till. Det finns utkast och fragment som bekräftar Lagerlöfs egen bild av en lycklig barndom men även sådant som visar att livet på Mårbacka hade mörkare sidor. Till stöd för de ljusa minnena finns dikter skrivna till olika tilldragelser i hemmet. Ett livligt sällskapsliv förekom mellan herrgårdarna och när släkt och vänner kom på besök spelades det teater och även barnen uppmuntrades och fick vara med. Fadern älskade Bellman och det sjöngs visor av honom och andra populära diktare. Ibland satte man parodiska texter till kända melodier och skämt och skratt stod högt i kurs.

På Mårbacka fanns både en levande berättartradition och ett stort intresse för läsning. Högläsning var ett vanligt inslag på kvällarna.[1]

Selma Lagerlöf har i flera kortare texter beskrivit hur hon upptäckte böckernas värld.[2] I sjuårsåldern läste hon sin första roman Oceola.[3] Det var en rikt illustrerad indianhistoria och hon råkade slå upp ett ställe där bokens hjältinna håller på att bli uppäten av en alligator men räddas av en ung indian. Berättelsen var så fängslande att hon bara måste fortsätta läsa. Hon skriver:

Jag är alldeles betagen, alldeles förtrollad. Dag och natt tänker jag på boken. Det är en ny värld, som jag plötsligen upptäckt. Det är livets hela rikedom, som för första gången uppenbaras mig. Det är kärlek, hjältedåd, sköna, ädla människor, nedriga skurkar, faror och fröjder, lycka och nederlag. Det är framförallt en konstfullt sammanslingrad räcka av händelser, som ger spänning och förväntan.[4]

Efter mötet med Oceola formligen slukade Lagerlöf allt läsbart som fanns i huset, bland annat fastern Lovisas följetonger med romantiska spännande intriger. Hon bestämde sig för att hon i framtiden ville skriva romaner. Men i hemmet var det de stora svenska skalderna som aktades högst och när Selma Lagerlöf i femtonårsåldern en dag plötsligt upptäckte att hon kunde rimma och sätta ihop vers ändrade hon sina planer.[5] Nu siktade hon på att bli diktare och hon började pröva olika versmått. Tanken på att nå framgång med sina dikter behöll Lagerlöf till och med efter debuten med Gösta Berlings saga och det var med mycket stor tveksamhet som hon bara två år innan debuten 1891 började skriva prosa. I Kungl. biblioteket finns cirka 150 diktmanuskript eller fragment till olika dikter men det mesta från de allra första årens diktförsök är borta.

Lagerlöfs publicerade dagbokssvit behandlar tiden fram tills hon är i femtonårsåldern. Om de senare tonåren är Lagerlöf själv förtegen. Ying Toijer-Nilsson har lyft fram opublicerade texter som troligtvis var avsedda som en fortsättning på de självbiografiska böckerna. Där möter en Selma som har tråkigt och känner sig instängd i hemmet.[6] En ekonomisk kris över västvärlden under 1870-talet nådde Värmland och molnen hopade sig över familjen. Fadern drack alltmer. Selma och hennes fyra år yngre syster Gerda hade tidigare haft guvernanter som svarat för deras utbildning. Det hade man inte längre råd med utan Selma fick fungera som lärare för sin syster. Då Selma Lagerlöf var i 20-årsåldern fick hon en idé som för en tid bröt tristessen. Tillsammans ställde de båda systrarna i ordning en dockteater och skrev själva texter. Några dockteaterspel finns i Kungl. biblioteket och Ying Toijer-Nilsson har utgivit dem med fylliga kommentarer.[7]

De dikter som länge legat dolda i KBs magasin är inte alla av Selma Lagerlöf. Även dikter av Gerda och flickor på granngårdarna finns bevarade och visar hur flickorna kunde dra sig tillbaka med sitt skrivande i något av ett eget tonårsrum. Skämt och parodi är dominerande inslag i de ibland dråpliga dikterna. Lisbeth Stenberg har beskrivit det tidiga diktandet och med hjälp av tre dikter skrivna till marskalkarna vid bröllop från 1876 till 1884 visat hur Lagerlöfs diktjag utvecklas från att ha varit osäker om sin egen förmåga till att bli en röst som självsäkert skapar en egen mytisk värld.[8]

Det andra bröllopet där Lagerlöfs dikt till marskalkarna finns bevarad hölls på Gårdsjö den 12 augusti 1880. Det var ett gammaldags bröllop som pågick i dagarna tre. Över åttio nattgäster fyllde varje vrå av herrgården. Ett överdåd av mat och upptåg inramade vigseln. Greta Holmberg, som var tärna, minns hur Selma Lagerlöf, blek och allvarlig, med låg stämma läste upp sin dikt.[9] Det är en elva strofer lång, fast sammanhållen historisk tillbakablick, som inleds på medeltiden då bruden med sina dyrbara smycken kunde behöva en riddarvakt mot hotande rövare. Med vid bröllopet var Eva Fryxell, dotter till Anders Fryxell, historieskrivare och prost i Sunne och själv en framstående företrädare för kvinnosaken och kritiker.[10]

Läs Selma Lagerlöfs tal på Eva Fryxells begravning här.

Då Selma Lagerlöf läst upp sin dikt uppmuntrade Eva Fryxell henne och rådde henne att skaffa sig en utbildning för att hon skulle kunna göra något av sin begåvning. Lagerlöf beslutade då att försöka komma in vid Kungliga Högre Lärarinneseminariet i Stockholm. Fadern var emot idén men med hjälp av sin äldste bror Johan kunde Selma Lagerlöf hösten 1881 börja en kurs vid Sjöbergs Lyceum för flickor för att förbereda sig inför antagningsproven till lärarinneseminariet.[11]

## 2. Selma Lagerlöfs år i Stockholm
De första åren i Stockholm var Selma Lagerlöf inackorderad hos sin släkting Elise Lagerlöf som höll ett pensionat på Malmskillnadsgatan. Lagerlöf har själv berättat hur hon under förberedelseåret efter en lektion i litteraturhistoria om Bellman eller Runeberg fick något av en uppenbarelse. På hemvägen gick hon och tänkte på att de författarna hade haft det bästa material som fanns då de diktade om ”godmodiga krigsbussar” och ”sorglösa dryckesbröder”. Plötsligt slog henne tanken: ”Den värld du har levat i nere i Värmland, är inte mindre egendomlig än Fredmans och Fänrik Ståls. Kan du bara lära dig att behandla det, nog har du lika bra stoff att bearbeta som dessa båda.”[12] Från den stunden bar hon med sig idén till en värmlandsbok – det som skulle bli Gösta Berlings saga.

Hösten 1882, 23 år gammal, gjorde Selma Lagerlöf sitt inträde i lärarinneseminariet. I den biografi över Lagerlöf som utgavs åren efter hennes död gör Elin Wägner följande träffande jämförelse ”Vid den ålder i livet då Heidenstam företog sin första bröllops- och Nansen sin första ishavsresa och Strindberg skrev Mäster Olof, gjorde Selma Lagerlöf sitt inträde i seminariet.”[13] Selma Lagerlöf var lite äldre än de flesta i klassen, hade en lång dubbelfläta och talade dialekt. Till en början höll hon sig för sig själv. Hon vann respekt för sina kunskaper och sin flitiga läxläsning men det tog en viss tid för henne att komma in i kamratkretsen. Det andra året upptäcktes det att hon skrivit sonetter med en ironisk udd om både lärare och elever. Det gjorde henne populär hos kamraterna men det fanns lärare som tog illa upp.

### 2.1 sonetter om lärare
För lärarporträtten hämtar Lagerlöf stoff från litteratur och historia. Rektorn, Julius Humble, blir en riddare av La Mancha något han inte uppskattade. Lektor Sigfrid Almqvist liknas vid en Faust som stannat vid sin penna och doktor Erik Lindgren ”en Frans-den-förste-typ” som man var rädd för. Det finns flera inslag i sonetterna som visar att Lagerlöf kan ha upplevt undervisningen som hårt formande. Doktor Nils Lagerstedt var snäll, men att pressa livet ur växter tilltalade inte den blivande författaren, som avslutade sonetten om honom med att jämföra behandlingen av blommor och elever:

> Då livets blompress riktigt trycktes ned,
>
> Skall mänskan mer än blomman äga kraft
>
> Att rädda glädjens färgprakt i sin själ?[14]

När hon måste vika sig för pedagogiklektorn Olbers’ gammaldags retorik på Lutherfesten, sker det med en tår i ögat:

> Var min kritik blev av, det vet ej jag,
>
> Men då en tår kom att mitt öga bränna
>
> Då kände jag först rätt mitt nederlag.[15]

Sven Grauers, som undersökt alla spår från Lagerlöfs seminarietid, har kommit till slutsatsen att ”Selma Lagerlöf med viss kyla mindes sin ungdoms studietid vid Högre lärarinneseminariet”.[16]

I seminariets arv fanns ett starkt emancipatoriskt patos som hade en grund i Fredrika Bremers visioner i romanen Hertha men detta var knappast något som syntes i undervisningen. Samtliga lärare vid seminariet var manliga och Lagerlöfs första år vid seminariet var en period då seminariet skakades av inre strider. [17]

Till seminarieavslutningen våren 1884 skrev Lagerlöf en ironisk dikt där en kritik kan utläsas när ”späda väsen formas till pedanter” och uppmanas ”fly huset där på Riddargatans branter”.

Modersmålet och de fria uppsatserna blev inte ett område där Lagerlöf kunde få utlopp för sin talang. Lektor Nils Linder krävde klarhet, renhet och välljud och då Lagerlöf försökte skriva mer personligt mötte det motstånd. Det verkar dock som om Lagerlöf under det sista läsåret ändå vågade sig på lite mer originella grepp. Avslutningsuppsatsen över H. C. Andersen-citatet ”Äfven teatern är en Guds predikstol” är livfull och intressant. Ännu djärvare är en uppsats på vers, ”Tiggarmunken”. I inledningen ställs munkens fredsverk mot ofta omsjungna riddersmäns våldsideal. Kyrkans och klosterordens förfall beskrivs som att man glömt en ”mästarformel” vars innebörd enbart underförstås i dikten, som slutar på följande öppna sätt:

> Men bland spillrorna
>
> ses han än som en skugga gå
>
> Att den eviga gamla lexan åt menskor gifva
>
> Om hur intet, som ej är rent, kan vid lif bestå
>
> Och hur i besmittelsens verld ej något kan rent förblifva.[18]

Läraren i religionskunskap, Gustaf Keijser, gav versuppsatsen betyget A? men lektor Nils Linder stannade vid AB (+). Anna Lagerlöf, en släkting till Selma Lagerlöf som gick i samma klass, har berättat om hur Linder mottog ”Tiggarmunken” och Selma Lagerlöfs starka reaktion. Linder ska offentligt ha beklagat sig över att seminaristerna nu börjat skriva sina uppsatser på vers. Selma Lagerlöf blev rasande och lär ha sagt ”De får allt vänta här, innan de får någon som skriver som jag.”[19]

### 2.2 kamratsonetter
Kamratporträtten har presenterats av Elsa Björkman-Goldsmith, som anser att det mest anmärkningsvärda är den stora betydelse Lagerlöf fäste vid flickornas utseende. Hon lyfter även fram dikter där hon tycker sig märka ett svärmiskt intresse hos Lagerlöf för vissa kamrater.[20]

Lisbeth Stenberg har genom de beskrivningar Lagerlöf gör försökt spåra hur hennes kvinnoideal såg ut vid denna tid och anser att det finns en spänning mellan en uppskattning av traditionell skönhet och nyfikenhet på något annat. I flera sonetter nämns ”pince-nez” och ”kortstubbat hår” som tecken på en ny kvinnotyp. En kortklippt flicka leder till en fantasi där hon förvandlas till en page och den androgyna gestalten väcker ett tydligt intresse. Dikten Selma Lagerlöf skrev om sig själv avslutas med ett åberopande av hennes gammaldags fläta och hennes kärlek till skämt:

> Sist får jag ej att tala om förgäta
>
> Vad högst av allt hon älskar, som jag tror,
>
> En äkta dårskap och sin långa fläta.[21]

Höll Lagerlöf verkligen så fast vid sin dotterlika fläta som det kan tyckas av dikten eller är avslutningen en släng av självironi? När Lagerlöf debuterade sex år senare var flätan borta.[22]

Selma Lagerlöfs uppskattning av ”dårskap”, skämt och humor som hon själv för fram som karaktäristiskt är något som länge varit försvunnit i bilden av den etablerade författaren. Seminariekamraten Anna Lagerlöf betonar Selma Lagerlöfs skratt i en minnebild:

Ingen hade väl snabbare uppfattning eller njöt intensivare av ett bon mot, ett lustigt infall eller en komisk situation. Hennes ljusa, klingande skratt skall jag aldrig glömma. Det kom som en solstrimma in i hennes dämpade väsen. Det gjorde en glad som bjällerklang i frisk vinter och hög luft, då hästarna dansa fram över frusna marker. Det förde bud om att hon var en av de utvalda i ”humorns himmelrike”. Och detta långt innan det fallit någon in att söka pejla djupen i hennes väsen. [23]

Till avslutningen skrev Lagerlöf också en dikt till seminariekamraterna. I de inledande stroferna frammanas med ömsinthet något av en mytisk värld och det blir glans över den vardag hon beskriver:

> Och derför mitt hjärta tillhörde
>
> Det glänsande lif som vi förde
>
> Med all dess oroliga äflan
>
> Dess segrar dess strider dess fall
>
> Vi foro med glödande täflan
>
> I kapp öfver glittrande vågor
>
> Vid skämtets mångfärgade lågor
>
> Fanfarernas glädtiga skall

Examen vid lärarinneseminariet innebar att Selma Lagerlöf i ekonomiskt avseende i fortsättningen skulle kunna leva ett självständigt liv. Ur familjen hade hon kommit till en miljö där hon mötte nya tankar, men viktigare än lektionerna var inflytandet från kamrater och kulturliv. Många av de studerande unga kvinnorna var inställda på ett liv som professionella där inte äktenskap och barn utgjorde självklara delar. Endast ett fåtal som arbetade som lärarinnor gifte sig. De band de knöt med varandra under utbildningen blev ofta starka och de kamratkretsar som bildades blev något av en ny primär gemenskap. Selma Lagerlöf höll under hela livet kontakt med flera av seminariekamraterna och det finns intressanta brevväxlingar bevarade i KB som kan hjälpa till att ge en annan bild av perioden fram till debuten än Lagerlöfs egna senare berättelser om sin väg till sitt författarskap. För tillkomsten av Gösta Berlings saga är kontakten och brevväxlingen med Mathilda Widegren den viktigaste.

### 2.3 teatersonetter
Förutom möten med människor som kom att bli viktiga vänner var det huvudstadens teaterliv som betydde mest för Lagerlöf. Hon skrev sonetter om över fyrtio föreställningar som hon sett. I Kungl. biblioteket finns de flesta bevarade inskrivna i en svart skrivbok. Redan under vistelser i Stockholm för behandlingar för sitt dåliga ben då Selma Lagerlöf var nio, respektive fjorton år gammal hade hon sett överdådiga uppsättningar. Under studietiden blev besöken vid Operan och Dramatiska Teatern, som då låg vid Kungsträdgården, hennes favoritnöje.

Ulla-Britta Lagerroth anser att teatern var en av Selma Lagerlöfs viktigaste inspirationskällor på vägen till Gösta Berlings saga. Debutromanens karaktär, ”det egendomligt ’romantiska’ och gåtfullt dynamiska” beror enligt Lagerroth på en stark ”teatralitet” som består av en bildmässighet, melodramatiska effekter och en uppfattning av mänskligt beteende som spel. Många episoder, till exempel kapitlet ”Julnatten” är som en direkt iscensättning. I det fallet med paralleller i uppsättningar av populära operor med tema ur Goethe Faust. Lagerlöfs teatersonetter visar en stark känslighet för, som Lagerroth uttrycker det, ”teater som visuell syn, sinnlig glädje och gemensam publikupplevelse.” [24] Lagerlöfs efterträdare i Svenska Akademien, Hjalmar Gullberg, ville i sitt inträdestal se teatersonetterna som ”litterära kostymskisser till hjälte, kavaljerer och sköna damer” i debutboken. [25]

Selma Lagerlöf såg och roades av detsamma som Stockholmspubliken i stort uppskattade, till exempel de franska komedier som var en specialitet för Dramaten vid denna tid. En favoritskådespelerska var Olga Björkegren som Lagerlöf porträtterade i inte mindre än sju roller, bland andra som Antigone och som Odette i succéförfattaren Victorien Sardous pjäs med samma namn. Selma Lagerlöf satte humor, esprit och festligt färgsprakande föreställningar före samtidsdramatik och debatt. Rollporträtten avslöjar en del om Lagerlöfs uppfattningar om femininitet och maskulinitet vid denna tid. Det går att utläsa en ambivalent syn på de ”fallna kvinnor” som förekommer i pjäserna. Lagerlöf kan knappast tro att Margareta, i föreställningar baserade på Goethes Faust, verkligen givit efter för Fausts förförelse. Goethes kvinnoporträtt väckte opposition även hos andra samtida kvinnor som gjorde inlägg mot det i sina romaner.[26]

Att Gösta Berlings saga är skriven i dialog med Faust framgår tydligt. Två av de fem kapitel som ingår i presentupplagan, de texter som först publicerades, inleds med motton från Goethes Faust.[27] Flera uppsättningar med den populära Fausttematiken gavs på scenerna i huvudstaden under Lagerlöfs år vid seminariet. Fem porträtt med anknytning till dessa finns bland teatersonetterna. Faust själv får ett lamt porträtt men dikterna till Mefistofeles är fyllda av fart och engagemang. Skådespelaren Anders Willmans var hyllad i rollen som Mefistofeles och de sceneffekter som förekom var spektakulära. Lagerlöf beskriver hur blåa lågor flammar över scenen och hur häxor och avgrundsvisslingar ackompanjerar presentationen av den onde. Diktjaget träder in och bekänner att hon, trots den teatrala inramningen, blir berörd:

> En afgrundshvissling ur orkestern ljöd,
>
> Och blåa lågor öfver scenen flögo
>
> I långa skaror trollen in sig smögo,
>
> Och hexor, linkande vid kyrkans stöd.
>
> Med ens blef lif, ty herrskarn så det bjöd
>
> Väl häxorna ej mer till dansen dögo,
>
> Men blickarna en yster glädje ljögo,
>
> Och allt uti fantastisk yra sjöd.
>
> Och Mefistofeles bar på sin hjessa
>
> Det ondas krona, af passoner virad,
>
> Och styrde så all jordens vida lund.
>
> Jag kände hjertat hårdt sig sammanpressa
>
> Det var en lek, med dikt och bländverk sirad
>
> Men lek är allvar, dikt är sann ibland.[28]

### 2.4 beatrice de geer
Bland Lagerlöfs efterlämnade opublicerade ungdomsdikter finns fragment av en diktcykel där de flesta utkasten bär titeln ”Beatrice de Geer”. Det är en text som avviker från det mesta Lagerlöf skrivit. Persongalleriet är romantiskt exotiskt, och miljön innehåller markörer som pekar mot Stockholm – här skymtar Fritzes bokhandel, Kungsträdgården och Nordiska Museet. Den kvinnliga hjälten är en självmedveten och djärv grevinna. I ett brev till sin Onkel skisserar hon hur hon varit på väg att giftas bort mot sin vilja. De övriga bevarade avsnitten rör Beatrices kontroverser med den stolte greve Duncan: ”Salongens konung, endast slaf af modet / Ett parfymerat qvinnoideal”.[29] Som gett ”åt lyxens Gud sitt lif i pant”. När han friar till Beatrice de Geer får han korgen:

> Men grefve Duncans segervanda hjerta
>
> Betäcktes med 7 Nordpolsvintrars is
>
> Han sade vred af harm och blek af smärta
>
> Ni skall få ångra er stolts Beatrice
>
> Det var en sed hos mina fäder redan
>
> Att ej om något tvänne gånger be.
>
> Om ni får lust att bli min hustru sedan
>
> Får sjelf ni bedja mig, min hand er ge.[30]

Efter avslaget på frieriet utsätter greve Duncan Beatrice för en rad spratt där avsikten är att kränka och skämma ut henne. Berättelserna om Beatrice och greve Duncan verkar ha varit del i ett lekfullt skrivande för eller tillsammans med någon. Skriv-lekkamraten var troligtvis Gundla Gumælius. Lagerlöf mötte Gundla då hon bodde i pensionatet på Malmskillnadsgatan. På samma ställe bodde Gundlas syster Agda. När Agda blev svårt sjuk kom Gundla för att vårda henne. Selma Lagerlöf och den då 32-åriga Gundla blev snabbt nära vänner. De förenades av sitt stora litteraturintresse. Gundla följde med i den nyaste litteraturen. Det syns i de brev från Selma Lagerlöf till Gundla som finns bevarade i Kungl. biblioteket. Under Lagerlöfs Stockholmsår verkar de båda väninnorna ha träffats ganska regelbundet. När Gundla var i Stockholm gick de på teater.

Gundla var gift med en 16 år äldre man som var gruvingenjör och vid denna tid förvaltare vid Kantorps gruvor i Södermanland. I deras hem, Rocklunda, fick Lagerlöf en fristad och stöd och fullbordade Gösta Berlings saga

Lisbeth Stenberg pekar på fragmenten om ”Beatrice de Geer” som en intressant pusselbit i Lagerlöfs väg till debuten. Beatricegestalten avviker från ett konventionellt romantiskt kvinnoideal. Hon är spotsk och protesterar mot den fästman som väljs för henne. Hon avvisar också den oemotståndlige Duncan. När hon skandaliseras är hon beredd att ta till vapen för att själv försvara sin heder. En berättelse med henne som centralfigur skulle kunnat leda till ett brott med intrigmönstret där kvinnan till slut underkastar sig. Stenberg anser att Beatrice, som från början stått i centrum, fått allvarlig konkurrens av greve Duncan som centralgestalt. Den demoniske hjälten kan ha tagit över scenen från den aktiva, äktenskapsvägrande, duellerande kvinnan. En intrig med greven i centrum var lätt att få att gå ihop. Hans mål var att erövra den åtrådda damen. Men vad kunde vara målet för en kvinna inom en romantisk intrig? Fanns det någon annan möjlig position än den som ’offret’ som till sist låter sig infångas och erövras? Fragmenten kring ”Beatrice de Geer” ger inget entydigt svar. [31]

## 3. Selma Lagerlöf i Landskrona
### 3.1 Skolan och kollegiet
Höstterminen 1885 tillträdde Selma Lagerlöf en lärartjänst vid flickskolan i Landskrona. Med avbrott för tjänstledigheter behöll hon sin plats till 1895. Hon var 27 år när hon kom till Landskrona och 39 år när hon lämnade staden. Det var en betydelsefull period då hon utvecklades till en självständig yrkeskvinna och fann vägen till sitt författarskap.

År 1871 hade borgare i Landskrona tagit initiativet att öppna ett högre läroverk för flickor. Föreståndarinna var från starten och till 1901 Josepha Ahnfelt, som hade fått sin utbildning både i Frankrike och England. Hon höll skolan och de nio lärarinnorna i ett hårt grepp. Selma Lagerlöf och Josepha Ahnfelt hade skilda uppfattningar i många frågor. En tvistefråga var försvaret: Lagerlöf var fredsvän och Josepha Ahnfelt önskade ett starkare försvar. I kollegiet vid flickskolan fick Lagerlöf en ny krets. Särskilt Anna Oom blev hennes nära vän. Anna Oom kom från Tyskland och förhållanden som liknade Anna Oom egna. Familjen hade fått lämna sin gård efter en ekonomisk krasch. Anna Oom delade Lagerlöfs intresse för litteratur och musik. Hon och Lagerlöf tillbringade många kvällar tillsammans då de läste och diskuterade litteratur och då Anna Oom spelade Månskenssonaten.

Men det var flera som rivaliserade om Lagerlöfs vänskap. I den nya kvinnovärld där hon nu gjorde entré verkar hon direkt ha blivit uppskattad och vunnit så mångas intresse att hon kallar sig själv för en ”Don Juan natur” när hon skriver till Matilda Widegren om sina nya kontakter:

Jag rör mig lyckligtvis i en mycket trång krets af bekantskaper, men mitt hjerta är som förstenadt för dem alla, i höstas tyckte jag mycket mer om dem och under den tiden skämde jag bort några stycken, nu går jag och släpar på de der bojorna. Jag grälar på mig själf det är tråkigt att vara en Don Juan natur. Lustigt är det äfven att alltsom jag kallnar för verlden här blir jag varmare för mina frånvarande väner. För Hildur, för syster min och för dig och jag längtar vådligt efter edra bref. Dervidlag vill jag hafva en evig försäkran om att ni älska mig dyrt och heligt i hvart bref annars blir jag arg, ja min känsloverld befinner sig i ett högst kaotiskt tillstånd. Det vore visst bättre att en gång hafva varit grundligt kär och sedan lefva på det hela lifvet igenom. Om jag ändå sutte på ett vindsrum der inga menniskor funnos, som störde mig. [32]

Lagerlöf kom så småningom även in i det sociala livet utanför skolan. Erik Eliasson har redogjort för Lagerlöfs tid i Landskrona och bland annat hur hon engagerade sig i ”Syföreningen av år 1872”, som hade bildats av kvinnor med anknytning till flickskolan. Föreningen ägnade sig åt välgörenhet. Man sydde kläder, ordnade soaréer och fester för att samla in pengar, och man diskuterade också tidens sociala frågor. Ett initiativ som syföreningen tog, och där Lagerlöf var engagerad, var att 1888 starta en aftonskola för unga arbetarkvinnor. En drivande kraft var Elise Malmros, som har kallats Lagerlöfs sociala samvete. De höll kontakt och brevväxlade till Elise Malmros död 1937. [33]

### 3.2 skrivandet och kontakten med adlersparre
Under de första åren i Landskrona fortsatte Selma Lagerlöf att skriva dikt. ”Marknadsbalen” eller Madame de Castro, som den kallats då den utgivits postumt, är en versberättelse med en genomförd sammanhängande handling.[34] Men hon skrev främst många kortare dikter. Till skillnad från dikterna från Stockholmsåren, som präglades av ironi och satir, har de en allvarligare ton. Selma Lagerlöfs far hade dött sommaren 1885 och familjens ekonomiska situation blev allt värre. Efter flera försök att behålla Mårbacka i släkten såldes gården 1889.

I Landskrona var Lagerlöf angelägen att hålla kontakten med seminariekamraterna. Hon besökte regelbundet Stockholm och bodde då hos olika seminariekamrater. Kontakten med kamraterna från studietiden verkar ha fungerat som en livlina. Särskilt breven till Matilda Widegren ger en unik bild av Lagerlöfs tankar och känslor under denna tid då hon t.o.m. betraktar sig som socialist. ”I politiska saker är jag socialist nu så länge, jag tror ej att det är det samma som materialism och jag pinas så förfärligt af all nöd och elände.”[35] ”Drachman erkänner ingen kvinna som konstnär (uden en). Jag biter ihop tänderna och gör löften då jag hör sådant.” [36] De dikter Lagerlöf skrev under Landskronaåren speglar väl de känslor som hon uttrycker i breven till Widegren. Här finns allvarliga tankar kring liv och död. Ett nytt inslag är ett socialt perspektiv där klassklyftorna medvetet lyfts fram. Bland dikterna finns också ömsinta kärleksdikter.

För publicering trodde Lagerlöf särskilt på sina teatersonetter och blev förkrossad då ett första försök att utge dem misslyckades. Med hjälp av Matilda Widegren presenterades ett urval för Sophie Adlersparre, signaturen Esselde. Hon var den mest inflytelserika bland de tidiga förespråkarna för kvinnosaken i vårt land och var vid denna tid redaktör för Fredrika-Bremer-förbundets tidskrift Dagny. [37] För Sophie Adlersparre var skönlitteraturen ett viktigt medel i kampen för kvinnors emancipation och hon var angelägen om att knyta lovande författare till sig. Efter en kort brevväxling inbjöd Adlersparre Lagerlöf att besöka henne under jullovet 1886/87. Lagerlöf reste och det blev inledningen på några viktiga år av samarbete kring olika typer av texter – Lagerlöf blev elev i Esseldes ”skrivarskola” och i Dagny publicerades nio teatersonetter under rubriken ”Intryck från scenen”. [38]

De sonetter Adlersparre valde ut för publicering var alla kopplade till klassiker eller nordisk samtidsdramatik. Att Adlersparre medvetet ledde Lagerlöf i den riktningen framgår när hon frågar: ”Såg ni icke fröken Björkegren som Antigone. Det vore eljest ett ypperligt ämne.” (Brev från Sophie Adlersparre till Lagerlöf 11/12 1886, Ep. L:45, KB) Det verkar också som om den dikten, tillsammans med sonetterna om Oberon och kung Lear, skrivits efter denna begäran. I brev mellan Adlersparre och Lagerlöf diskuterades i ett par fall formuleringar. Dikter sändes fram och tillbaka och justerades. Det gällde ”Antigone” där ordet ”förbarmande” till slut var det som Adlersparre blev nöjd med och till och med ville kursivera. Med ”de små retoucherna” ansåg Adlersparre sedan att ”Antigone” var ”innerligt vacker”. (Brev från Sophie Adlersparre till Selma Lagerlöf 25/2 1887, Ep. L:45, KB)

Lagerlöf fick även dikter att översätta av Adlersparre som på så vis kunde ge henne förebilder att inspireras av.[39]

I Lagerlöf-samlingen på Kungliga biblioteket finns ett vackert album i guld och svart med titeln ”Från park och veranda”. Med omsorgsfull handstil är femton dikter av Selma Lagerlöf inskrivna. Ovanför varje dikt finns en tecknad illustration.[40] Tanken kan ha varit att det skulle utges som en diktsamling. Många av dikterna kommenteras i brev från Adlersparre som hade synpunkter på ordval och innehåll och några dikter publicerades i Dagny. Valet av dikter visar att Lagerlöf gjort den bedömningen att berättande, sentimentala dikter bäst skulle lämpa sig för publicering. Här finns inget av vilda skämt och knappast ens av mild humor. En sentimentalitet som dittills inte kunnat spåras i Lagerlöfs tidiga produktion slår plötsligt till med full kraft. Flera dikter utspelar sig i dödens närhet.

Publiceringen av dikter och sonetter blev ingen framgång och Adlersparre rådde flera gånger Lagerlöf att börja skriva prosa. I ett brev hösten 1887 formulerar hon detta på sitt karaktäristiskt kärnfulla sätt:

Helt visst bör ni öfva upp er prosastil. Det är ju rent abnormt att endast kunna på rim uttrycka sig logiskt och klart. Good Templar skizzen är ett bevis härför. Goda tankar och ansatser till lifliga beskrifningar, men kringströdda här och der utan en sammanhållande tråd! Mitt råd: lägg bort alla dumma funderingar på ett verldsspråk och tukta i stället ert eget. Med god vilja skall det säkert gå det finas så mycket ni bör ha att säga och berätta era medmänniskor, som ej kan ske i sonettform. Derför: läs mindre och skrif mer. Egna till en början 1/2 års lediga stunder att öfva er stil.[41]

Den skiss som Adlersparre nämner var ett enstaka försök till ironiskt debattinlägg från Lagerlöfs sida. Under signaturen ”L–f” publicerades i Dagny artikeln: ”Har begäret efter starka drycker gripit äfven våra qvinnor? Med anledning af en fest i goodtemplarorden”.[42] De funderingar om ett ”verldsspråk” Adlersparre nämner hör samman med att Lagerlöf under en period 1887 skrev med en ljudenlig stavning och intresserade sig för ett konstgjort språk, volapük, som hade en kort glansperiod under 1880-talet. Det första resultatet av Lagerlöfs skönlitterära prosaskrivande blev novellen ”Upprättelse”, som publicerades anonymt i Dagny 1888. Av brev framgår att Adlersparre och Lagerlöf nästan får ses som samarbetande författare. De talade också ingående om texten då de träffades i Stockholm julen 1887. Stilen är lugn, saklig och realistisk, helt enligt de ideal som rådde under det litterära åttiotalet.

Lagerlöf hade länge kämpat med sina idéer kring ”Värmlandsboken”. Hon skrev först på vers men prövade även dramatisk form. I brev till Mathilda Widegren kan man följa hur Lagerlöf efter Adlersparres råd började experimentera med sitt prosaskrivande och hur hon så småningom hittade en egen stil. Den 6 maj 1889 beskriver hon för Matilda Widegren hur hon gick till väga:

Jag har haft god tid att tänka och skrifva i vår jemförelsvis, förstås. Jag har måst taga till det systemet att flyktigt, men ändå utförligt nedskrifva mitt arbetes detaljer. Jag sitter och formar murtegel, som jag sedan skall sammanfoga, låter händelse efter händelse förverkliga sig. Det är med mitt författarskap, som med en resa, jag vet nog hvart jag vill hän, men bara en liten bit af vägen kan jag se på en gång.

Vid samma tid, i maj 1889, klippte hon sitt hår kort. Det var det ett djärvt yttre brott med anpassningen till en konventionell kvinnlighet. Den fläta hon beskrev som sin stolthet i kamratsonetten fick alltså ge plats för den stubb som var tecknet för en emanciperad kvinna. [43] Våren 1889 sände hon också ett Gösta-Berlingkapitel till Adlersparre – det som handlar om julbalen på Borg och avslutas med att Gösta Berling och Anna Stjärnhök jagas av vargar. Adlersparre sände det tillbaka med uppmaningen att stryka hälften, något som Lagerlöf också gjorde. När Lagerlöf senare berättat om sina kontakter med Adlersparre skriver hon att hon behållit en av hennes stilregler i tacksamt minne: ”Stryk allt, som inte är roligt eller nödvändigt.” [44]

Sommaren 1889 blev uppbrottet från barndomshemmet definitivt. Samtidigt skedde alltså något av en islossning i Selma Lagerlöfs skrivande.[45] Ett brev till Widegren i november visar hur medveten hon var om att hon hittat ett eget uttryckssätt:

> i år går det bra att skrifva och då är allt väl. Du vet ju hur det är att lära gå på skridskor man går och stapplar och stapplar och plötsligt finner man att man kan så har min prosa staplat i ett par år men i höst kändes det på en gång som om jag skulle kunna. Åh det var en glädje. Kanske det nu också är ett misstag, men det rör mig inte stort min stil kommer väl att stadga sig och klarna men nu har jag haft glädje af att skrifva en hel höst. Hvilka förtjänster min romanstil har, det vill jag ej närmare utveckla det får du tids nog erfara (och att min brefstil är sig lik, det märker du) jag menar bara nu att du måste veta att jag har fått något för mig egendomligt och därmed har jag ock ro i min själ. [46]

## 4. hur gösta berlings saga och den nya stilen växte fram
Bland Selma Lagerlöfs efterlämnade manuskript i KB går det att följa olika stadier i framväxten av debutromanen. En del fragment hittades i Lagerlöfgården i Falun 1954 och andra 1956 på vinden till en våning där Lagerlöf bott i Landskrona. Helge Gullberg har gjort ingående studier av stilen i Gösta Berlings saga och genom analys av förarbeten och manuskript visat hur berättelserna tagit form och när olika kapitel tillkommit. [47] ”Julnatten” är enligt Lagerlöf själv det hon började utforma och det skrevs då på vers. Tanken var att värmlandsstoffet skulle bli en romanscykel i stil med Runebergs Fänrik Ståls sägner. Några mycket tidiga fragment i versform finns bevarade bland annat en beskrivning av ”Majorskan Rosalie Amalia”. En tid prövade Lagerlöf att skriva i form av ett skådespel och då gällde det även kapitlet ”Julmiddagen”.[48] Försöken att framställa stoffet på vers och i dramatisk form började, enligt Helge Gullberg, redan under Stockholmsåren.[49]

De utkast som finns bevarade på prosa tillkom troligtvis samtliga efter Adlersparres råd att övergå till prosa. Bland Landskrona-manuskripten finns två blad med utkast till inledning. Där syns det hur Lagerlöf prövat olika sätt att introducera sina ”Underliga äfventyr”. Bland de manuskript som återfanns i Falun finns ett folioblad med en scen mellan Gösta Berling och en grefvinnan Löwen. Scenen saknar motsvarighet i sagan och Gullberg skriver: ”Tonen är glättigare än i Gösta Berling, poeten, och stilen har större spänst” och inslagen av snabb dialog ger dessutom ett ledigt intryck.”[50] Stenberg vill koppla fragmentet till berättelsen om Beatrice de Geer med dess ironiskt glättiga, mondäna ton. Scenen är som tagen ur en fransk salongskomedi. Grefvinnan Löwen skulle kunna vara ett av flera namn Lagerlöf prövat för Anna Stjärnhök. I episoderna i de kapitel där Anna Stjärnhök är en central gestalt, de som ingår i presentupplagan, återfinns något av samma ton och hon står för flera slagfärdiga repliker.[51]

Det som i trycket kom att bli kapitlet, ”Gösta Berling, poeten”, med episoden om balen på Borg, har realistiska beskrivningar inte långt ifrån den sakliga stil som fanns i novellen ”Upprättelse”. Gullberg anser att om man tar bort några sent tillagda meningar så avviker stilen knappast mot den som var vanlig under 1880-talet.[52] En version av kapitlet sändes alltså till Adlersparre våren 1889. Samma vår prövade Lagerlöf en ny stil med gott om utrop och o, t.ex. ”O Eros, allherskande gud!”, ”Vänner, människors barn”. Dessa kapitel är enligt Gullberg ”Kyrkogården” och ”Amor vincit omnia”. Han anser att Lagerlöf före sommaren 1889 hade nått fram både till diktart och kompositionsform.[53] Åter i Landskrona, efter sista sommaren på Mårbacka, tillkommer ”Lifvets stigar”, ”La cachucha” och ”Broby-prästen”. Allt enligt Lagerlöfs egen berättelse som Gullberg anser sig kunna bekräfta med sina studier av stilen.

Sommaren därpå, 1890, bodde Selma Lagerlöf hos sin syster Gerda och hennes man Johan Ahlgren på Brårud i Värmland inte långt från Mårbacka. På våren hade tidskriften Idun utlyst en stor pristävling med 500 kronor i pris till ”den bästa och för tidningens publik mest lämpade och underhållande följetong”. Gerda uppmanade sin syster att delta i tävlingen men Selma Lagerlöf tvekade. Enligt hennes egen berättelse var det först åtta dagar innan bidragen skulle vara inlämnade som hon bestämde sig. Hon valde då ut fem kapitel som hängde samman. De var långt ifrån färdiga och hon arbetade intensivt på dem in i det sista. Under sommaren 1890 skrevs ”Ebba Dohnas historia” och ”Spökhistorier”. Det senare kapitlet tillkom i ett svep, i ren inspiration. Natten innan bidraget skulle sändas in arbetade hon till klockan sex på morgonen:

Ibland blev hon rätt underlig till mods. Stället, som hon besökte, var just samma bruk, där den elake Sintram hade bott. Ödet hade på ett underligt sätt fört henne dit just den natten, då hon hade att skriva om honom, som satt i gungstolen och vaggade.[54]

Lagerlöfs nya stil var ett djärvt brott med den realism som dominerat som kritikerideal under 1880-talet. Gullberg kallar det som utmärker stilen för ”Gösta-Berling-tonen”. Den är lyrisk, subjektivt engagerande och karaktäriseras av författarens egna reflexioner, hänvändelser till läsaren som utrop och frågor, omvänd, emfatisk ordföljd, upprepningar, varieringar och tilltal till karaktärerna i fiktionen.[55]

## 5. drag från tidigare skrivande
Drag i Gösta Berling-stilen kan spåras tillbaka till Lagerlöfs tidigare skrivande. Grepp för att engagera läsaren finns till exempel i flera av teatersonetterna. När Lagerlöf skall beskriva Petra i Ibsens En folkets fiende ber hon läsaren föreställa sig en kvinnlig vän:

> Du har väl nå’n gång på lifvets stig
>
> En qvinlig vän med vackra klara blickar,
>
> Som, då ett gladt goddag hon åt dig nickar,
>
> Tyckts göra luften renare kring dig.[56]

När läsaren dras in banar det ofta väg för att hon eller han skall acceptera en psykologisk iakttagelse som diktjaget förmedlar: i den här dikten en formulering av strategin att dölja handlingskraft bakom ett traditionellt kvinnligt utseende. Ett annat medel att involvera läsaren är att ta till uppmaningar. I sonetten om Bergakungen i en svensk opera, Den bergtagna med nordiskt motiv som fascinerat Lagerlöf, finns en uppfordrande uppmaning som inledning av varje strof:

> Låt glädje råda i Fru Ragnhilds sal, […]
>
> Låt dansen gå uti Fru Ragnhilds sal! […]
>
> Låt klockor ljuda uti morgonstunden! […]
>
> Låt klockor ljuda, skaka bergagrunden! […][57]

Frågor är ännu ett sätt att engagera läsaren. Exempel på en sådan strategi finns i sonetten om Den bergtagna. Tre rader efter varandra innehåller pockande frågor:

> Hvem är det nu, som hennes moder vårdar?
>
> Hvem tröstar riddaren som mist sin mö?
>
> Hvem täljer nu den Bergatagnas saga?[58]

Vivi Edström har visat hur den tidsatmosfär och det avståndsperspektiv, som kännetecknar Gösta Berlings saga, prövats i tidigare texter. I ”Marknadsbalen”/Madame de Castro finns greppet att skapa en naiv berättarfiktion genom ett tillbakablickande perspektiv där den vuxne återuppväcker barnets upplevelsevärld.[59] I dikten ”Förfallets skald” ställs ett verklighetsmedvetande mot en romantisk omgestaltning. Edström påpekar att då miljö och händelser förknippas med en gången storhet som betraktas med vemod kan det ge alibi att besjunga gestalterna i en anda av heroism och skönhetsdyrkan.[60]

I teatersonetterna finns ibland, liksom i sonetterna om lärare och kamrater och andra tidiga dikter, en ironisk dubbelhet. Lisbeth Stenberg diskuterar vad som hände med humor och ironi senare i författarskapet. Hon anser att det går att läsa in en ofta underförstådd könskritisk udd i debutromanen.[61] Många gånger är det svårt att avgöra författarens avsikt bakom den mycket framträdande berättarrösten som går in och ut ur olika perspektiv och roller. En så aktiv berättare återfinns inte i andra verk av Lagerlöf. Sven Arne Bergmann talar om ”undertryckt information” och en ”interaktiv läsarroll” och har visat hur berättarpositionen hos Lagerlöf även senare på ett mycket subtilt sätt påverkar läsningen.[62]

## 6. verkliga och litterära förebilder
Många har velat bidra till att identifiera förebilder till gestalter och miljöer i Selma Lagerlöfs debutroman. Den första som gjorde det var . När sagan fick kritik för bristande realism förklarade hon i en artikel bakgrunden till några av historierna.[63] Mycket i teckningen av Gösta Berling överensstämmer med magister Calle Frykstedts karaktär och levnadsöde och det finns en biografi över denne begåvade och charmige prostson från Sunne som slutade i olycka.[64] Det har spekulerats mycket om förebilder till övriga kavaljerer.[65] Även romanens kvinnliga centralgestalter har lockat till ett sökande bland kvinnor som levt i Värmland. Vivi Edström har tagit upp spår bakåt mot Fredrika Bremers litterära karaktärer. Generalskan Mansfelt i Bremers Grannarne (1837) har många drag som återfinns hos Lagerlöf majorska, dessutom finns en tematik kring en generationskonflikt och skuld som överensstämmer.[66] Annars nämns inte så ofta kvinnliga författare som inspirationskälla. Både Lagerlöf själv och i hennes efterföljd forskningen betonar istället manliga författare som inspiratörer och förebilder. Att Goethes Faust spelat en viktig roll för intrigen är uppenbart. Att den skotske skriftställaren Thomas Carlyle hjälpt till att frigöra den speciella Gösta Berling-stilen påpekades efter debuten av Lagerlöf själv i brev till några av tidens viktigaste kritiker. I sina stilanalyser visar Helge Gullberg hur Carlyles känslofyllda stil med mängder av utrop och frågor och hänvändelser till läsarna och gestalterna i berättelsen har paralleller i Gösta Berlings saga.[67]

I romantexten finns ett par tydliga markörer som pekar mot andra litterära förbindelser. I den scen där Gösta Berling och Anna Stjärnhök jagas av vargar kastar de Madame de Staëls roman Corinne i käftarna på de förföljande djuren. Det är en av de episoder i Gösta Berlings saga som har lockat många kritiker till olika tolkningar. Jenny Bergenmar har gjort en överblick över olika sätt att förstå symboliken och relaterat den både till Lagerlöfs syn på en kvinnlig romantradition och till den konflikt mellan frihet, skapande och kärlek som under hela 1800-talet är central i kvinnors skrivande.[68]


## Referencer

[1] Louise Vinge, ”Selma Lagerlöf och högläsningens konst”, I Selma Lagerlöfs värld. Fjorton uppsatser redigerade av Maria Karlsson och Louise Vinge, Lagerlöfstudier 2005 (Eslöv 2005), s. 38–53.

[2] Se ”Två spådomar. Ett stycke lefnadsteckning, Bonniers månadshäften, årg 2 1908, s. 795–810; ”En saga om en saga”, När vi började. Ungdomsminnen af svenska författare utg. af Sveriges författarförening(Stockholm 1902), s. 138–154. Selma Lagerlöf berättar att då hon var tio år fick hon i julklapp en vackert illustrerad bok på franska. Hennes första frustration över att inte förstå texten byttes mot nyfikenhet och snart kunde hon själv läsa den underbara boken. Se Julklappsboken. Ett barndomsminne, red. Jacobson, Helja och Landergren, Anna, 1001 böcker för Sveriges ungdom, valda och sammanställda jämte Julklappsboken. Ett barndomsminne av Selma Lagerlöf (Stockholm: Sv. boktjänst 1933), s iii–vi, .

[3] Mayne Reid, Oceola eller Den uppgående solen (Stockholm 1863). Om denna roman från 1830-talets Florida under indiankrigens dagar samt Lagerlöfs övriga tidiga läsning, se Ying Toijer-Nilsson, ”Inledning”, Dockteaterspel av Selma Lagerlöf med inledning av Ying Toijer-Nilsson (Sunne 1959), s. 17ff.

[4] Lagerlöf, ”Två spådomar”, Troll och människor, Skrifter (Stockholm 1933), s. 133

[5] Ibid., s. 137ff.

[6] Ying Toijer-Nilsson, ”Selma Lagerlöf – flickan som inte fann sig i sin kvinnoroll. Kring ett par opublicerade memoarutkast”, Lagerlöfstudier 4., utg. av Selma Lagerlöf-sällskapet (Lund 1971) s. 46–63.

[7] Ibid.

[8] Lisbeth Stenberg, En genialisk lek. Kritik och överskridande i Selma Lagerlöfs tidiga författarskap, Skrifter utgivna av Litteraturvetenskapliga institutionen nr 40 (diss. Göteborg 2001), s. 148–151.

[9] En beskrivning av det bröllopet och Selma Lagerlöfs framträdande finns i Greta Holmberg, Hemmet med de öppna dörrarna (Uppsala 1939), s. 225–239.

[10] Om Eva Fryxell som kritiker, se Anna Nordenstam, Begynnelser. Litteraturforskningens pionjärkvinnor 1850–1950 (diss. Göteborg; Eslöv 2001) och Lisbeth Stenberg, ”Emancipation och estetik. Eva Fryxell och hennes grunder för värdering av litteratur”, Tidskrift för Litteraturvetenskap 2005:4, s. 29–44.

[11] Torbjörn Sjöqvist, ”Kära syster! Jag tyckes hafva otur i allt”. Om Johan Lagerlöf och hans syster Selma (Sunne 2010), s. 20f.

[12] Lagerlöf, ”En saga om en saga”, En saga om en saga: Liljecronas hem, Skrifter, s. 8f.

[13] Elin Wägner, Selma Lagerlöf (Stockholm 1958 [1942–1943]), s. 64.

[14] Selma Lagerlöf, L 1:7:62b, KB.

[15] Ibid.

[16] Sven Grauers, ”Selma Lagerlöf och Högre lärarinneseminariet” , Septentrionalia et orientalia. Stvdia. Bernhardo Karlgren dedicata (Stockholm 1959), s. 163.

[17] Stenberg, 2001, s. 63–75.

[18] Selma Lagerlöf, L 1:7:65, KB.

[19] Anna Lagerlöf, ”Skaldinnan på skolbänken” , Idun 1887–1927. Jubileumsskrift julen 1927, s. 32. Senare även publicerad som ”Skaldinnan på skolbänken. Minnen från den gemensamma studietiden vid Högre lärarinneseminariet 1882–85”, Mårbacka och Övralid. Andra samlingen (Uppsala 1941), s. 25f.

[20] Elsa Björkman-Goldsmith, ”Selma Lagerlöfs kamratsonetter”, Svensk Litteratur Tidskrift 1958, s. 12.

[21] Selma Lagerlöf, L 1:7:62b, KB.

[22] Stenberg, 2001, s. 69–72.

[23] Anna Lagerlöf, 1927, 29f.

[24] Ulla-Britta Lagerroth, ”Selma Lagerlöf och teatern”, I Selma Lagerlöfs värld. Fjorton uppsatser redigerade av >Maria Karlsson och Louise Vinge, Lagerlöfstudier 2005 (Eslöv 2005), s. 9–37, s. 21ff, s. 26.

[25] Hjalmar Gullberg, Selma Lagerlöf. Inträdestal i svenska Akademien den 20 december 1940 (Stockholm 1940), s. 16.

[26] Stenberg 2001, s. 83–89. Om inlägg mot Goethes kvinnoporträtt, se t.ex. Talia Schaffer, The forgotten Female Aesthetes. Literary Culture in Late-Victorian England (Charlottesville 2000).

[27] Gullberg, Helge, Stil- och manuskriptstudier till Gösta Berlings saga (diss. Göteborg 1948), s. 10; Vivi Edström, Livets stigar. Tiden, handlingen och livskänslan i Gösta Berlings saga (diss. Göteborg; Stockholm 1960), s. 243; Vivi Edström, ”Das Faustische in Gösta Berlings saga”, Nicht nur Strindberg. Kulturelle und literarische Beziehungen zwischen Schweden und Deutschland 1870–1933 (Stockholm 1979), s. 336–357.

[28] Selma Lagerlöf, L 1:7: 64:42, KB.

[29] Selma Lagerlöf, L 1:7:43, KB.

[30] Selma Lagerlöf, L 1:7:43, KB.

[31] Stenberg, 2001, s. 102–107, s. 387–390.

[32] Brev från Selma Lagerlöf till Matilda Widegren, 15/3 1886, Ep. L:45, KB.

[33] Erik Eliasson , Selma Lagerlöf i Landskrona., Skrifter utgivna av Landskrona Museiförening, 11 (Landskrona 1958), s. 84ff. Lena Carlsson har utgivit korrespondensen mellan Selma Lagerlöf och hennes Landskronavänner, Elise Malmros och Anna Oom, Se Selma, Anna och Elise. Brevväxlingen mellan Selma Lagerlöf, Anna Oom och Elise Malmros åren 1886–1937. Del 1, 1886–1913 (Landskrona 2009) samt Del 2, 1914–1937 (Landskrona 2010).

[34] Manuskriptet i L 1:7:41, KB, är i blyerts med många strykningar. Texten med kommentarer har utgivits av Birgitta Holm under titeln Madame de Castro. En ungdomsdikt (Stockholm 1984). I en recension, Svenska Dagbladet 7/10 1984, har Ying Toijer-Nilsson påpekat en omkastning av stroferna. Stenberg 2001 har i sin analys av dikten påpekat att vissa, ej strukna, rader saknas, s. 138.

[35] Brev från Lagerlöf till Matilda Widegren, Landskrona 5/12 1886, Kungl. biblioteket, Ep. L:45.

[36] Brev från Lagerlöf till Matilda Widegren, Landskrona 17/12 1886, Kungl. biblioteket, Ep. L:45.

[37] En biografi över Adlersparre utgavs 1922–23 av hennes brorsdotter Sigrid Leijonhufvud, Sophie Adlersparre (Esselde). Ett liv och en livsgärning I–II (Stockholm 1922, 1923). Ulla Manns, Den sanna frigörelsen. Fredrika-Bremer-förbundet 1884–1921 (diss. Stockholm 1997) innehåller förutom en ideologisk inplacering av den tidiga kvinnorörelsen även andra uppgifter om Adlersparres politiska betydelse.

[38] Git Claesson-Pipping, ”Qvinlighetens väsen. Sophie Adlersparres litteraturkritik och formandet av den svenska kvinnans litteratur”, Personhistorisk tidskrift 1997:1, s. 38–58. Stenberg, 2001, s. 153–182 samt mer om Adlersparres ”emancipatoriska estetik” i Stenberg, I kärlekens namn … Människosynen, den nya kvinnan och framtidens samhälle i fem litteraturdebatter 1881-1909 (Stockholm 2009), s. 28–66, s. 321–333. Se även Nordenstam, 2001.

[39] Lisbeth Stenberg 2007, ”Att väcka känslor och förändra världen – Lotten von Kræmer och Selma Lagerlöf i Sophie Adlersparres skrivarskola”, De Nio. Litterär kalender 2007. Tema: Selma Lagerlöf, red. Gunnar Harding (Stockholm 2007), s. 53–69.

[40] Teckningarna är troligtvis utförda av Alberta Rönne, se den beskrivning av henne som ges av Eliasson, 1958 s. 105ff. Fyra av dessa dikter publicerades i Dagny under 1887 och 1888: ”På slottsaltanen”, Dagny 1887, s. 219–221, ”I björkallén” och ”Jenny Lind” i Dagny 1887, s. 286–292, ”Den lyckliga” i Dagny 1888, s. 47 (nr 1, 6, 8, 9, 10, 12 i Selma Lagerlöfs bibliografi).

[41] Brev från Sophie Adlersparre till Lagerlöf 20/10 1887, blad 185, Ep. L:45, KB.

[42] Selma Lagerlöf, ”Har begäret efter starka drycker gripit äfven våra qvinnor? Med anledning af en fest i goodtemplarorden”, Dagny 1887, s. 286–290.

[43] Brev från Lagerlöf till Matilda Widegren, Landskrona 6/5 1889, Ep. L:45, KB där hon nämner att hon klippt sig.

[44] Selma Lagerlöf i Sigrid Leijonhufvud, Sophie Adlersparre (Esselde). Ett liv och en livsgärning. II (Stockholm 1923), s. 229.

[45] Vivi Edström har på flera ställen beskrivit den ”islossning” Lagerlöf upplevde t.ex. Selma Lagerlöf. Livets vågspel (Stockholm 2002), s. 122f. Hon har även relaterat Lagerlöfs nya stil till den kritik som fanns mot 80-talismen och det litterära manifest för livsglädje som Heidenstam och Levertin utgav vid samma tid i ”Att framlocka det poetiskt sköna. Selma Lagerlöfs revolt mot 80-talsrealismen”, Lagerlöfstudier 1976 ([Sunne] 1976) s. 91–119.

[46] Brev från Lagerlöf till Matilda Widegren 19.11 1889, Kungl. biblioteket, Ep. L:45.

[47] Gullberg, 1948 samt i sammandrag med tillägg efter fynd av nya manuskript ”Hur Gösta Berlings saga växte fram”, Lagerlöfstudier 1958 ([Sunne] 1958) s. 67–108.

[48] Edström, 1960, s. 230 där hon citerar ur ett brev från Lagerlöf till Anne-Charlotte Leffler från 1892.

[49] Gullberg, 1958, s 70f.

[50] Ibid., s. 90.

[51] Stenberg, 2001, s. 388ff.

[52] Gullberg, 1958, s. 81ff.

[53] Gullberg, 1948, s. 23f., 1958, s. 73.

[54] ”En saga om en saga” (Skrifter, s. 14).

[55] Helge Gullberg, 1948, s. 24ff.

[56] Lagerlöf, L 1:7:64:34, KB.

[57] Lagerlöf, L 1:7:64:10, KB.

[58] Lagerlöf, L 1:7:64:11, KB.

[59] Edström, 1960 s. 58ff, s. 65f.

[60] Ibid., s. 60, s. 73f.

[61] Stenberg, 2001, s. 406–412, s. 187–191.

[62] Sven Arne Bergmann, Getabock och gravlilja. Selma Lagerlöfs En herrgårdssägen som konstnärlig text. Skrifter utgivna av Litteraturvetenskapliga institutionen vid Göteborgs universitet, 30 (diss. Göteborg 1997), s. 340–350.

[63] Selma Lagerlöf, ”Minnen från Värmland. Kommentarer till Gösta Berlings saga” Svensk Tidskrift 1892:4, s. 129–136.

[64] Arne Eklund, Calle Frykstedt. Till Gösta Berling-gestaltens bakgrund och utformning (Uppsala 1958). Selma Lagerlöf har själv skrivit om ”Magister Frykstedt”, först i en artikel i Idun 1916, årg 29, s. 2–3 senare omarbetad och utgiven i Troll och människor, Saml 2. Nya Noveller (Stockholm 1921, s. 262.

[65] Nathan Hedin, ”Sagans kavaljerer och verklighetens”, Lagerlöfstudier 1958 ([Sunne] 1958), s. 111–139,

[66] Edström, 1960, s. 227. Eva Borgström beskriver Bremers förebild i Kärlekshistoria. Begär mellan kvinnor i 1800-talets litteratur (Göteborg 2008), s. 51f. och nämner Bremer som Lagerlöfs förebild.

[67] Gullberg, 1948, s. 27ff.

[68] Jenny Bergenmar, Förvildade hjärtan. Livets estetik och berättandets etik i Selma Lagerlöfs Gösta Berlings saga (diss. Göteborg; Eslöv 2003), s. 130ff.

([https://litteraturbanken.se/f%C3%B6rfattare/Lagerl%C3%B6fS/omtexterna/ForeGostaBerling.html](https://litteraturbanken.se/f%C3%B6rfattare/Lagerl%C3%B6fS/omtexterna/ForeGostaBerling.html))
